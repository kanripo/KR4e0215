# -*- mode: mandoku-view; -*-
#+TITLE: 震川先生集
#+DATE: 2015-09-11 17:08:43.551173
#+PROPERTY: ID KR4e0215
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 27
#+PROPERTY: FILE SB04n0552-027震川先生集-卷第二十七.
<pb:KR4e0215_SBCK_027-1a>¶
震川先生集巻之二十七¶
　傳¶
　　王烈婦傳¶
王烈婦陸氏其夫王土家崑山之西盆瀆村崑故有¶
薛烈婦彭節婦嘗居其地舍傍今有薛冡焉百六十¶
年間三烈婦相望也自烈婦入王土門其墓園枯竹¶
更青三年三生芝皆雙莖比四年芝已不生而烈婦¶
死世謂芝為瑞草芝之應恒於夀考貴富康寧而於¶
烈婦以死是可以觀天道也已時王土病且死自憐¶
貧無子難為其婦計烈婦指心以誓土目瞑為絶水¶
<pb:KR4e0215_SBCK_027-1b>¶
漿家人作糜强進之烈婦不得已一舉輒顰蹙曰視¶
吾如此能食否俯視地喀喀吐出毎涕泣呼天欲與¶
俱去家人頗目屬私語然謂新死悲甚不深疑更八¶
日其舅他出家無人諸婦女在竈下烈婦焚楮作禮¶
俛首竊淚下闇然向夫語見漆工塗棺曰善為之徐¶
步入房聞闔户聲縊死矣麻葛重襲面土尸也¶
歸子曰王土之祖父舊為吾家比鄰世通遊好予髫¶
年從師土亦來長與案等耳不謂其後廼有賢婦異¶
哉一女子感慨自决精通於鬼神其舅云新婦故淑¶
婉仁孝人也嗟乎是固然無疑然予不暇論論其大¶
<pb:KR4e0215_SBCK_027-2a>¶
者¶
　　韋節婦傳¶
韋節婦九江徳化人姓許氏為同縣韋起妻節婦歸¶
韋氏八年夫死生子甫八月父母憐之意欲令改適¶
然見其悲哀終不敢言也夫亡後有所遺貲復失之¶
貧甚幾無以自存而節操愈厲尤善哭其夫哭必極¶
哀葢二十餘年其哭如初喪之日以故年四十而衰¶
髪盡白口中無齒如七十餘嵗人初所生八月兒多¶
病死者數矣節婦謂其姑曰兒病如此奈何吾所以¶
不死乃以此兒今如是悔不從死因仰天呼曰天乎¶
<pb:KR4e0215_SBCK_027-2b>¶
不能為韋氏延此一息乎兒不食即節婦亦不食嵗¶
嵗如是至六七嵗猶病後乃得無恙既長敎之學名¶
曰必榮已而為郡學弟子員始有廩米之養自未入¶
郡學無廩米之養非紡績不給食也議者以謂節婦¶
之所處視他婦人守節者艱難蓋百倍之至于終身¶
而毁其誠葢出於天性尤所難者節婦既沒必榮以¶
貢廷試選為蘇州嘉定學官¶
贊曰予嘗從韋先生游問洞庭彭蠡江水所匯處及¶
廬山白鹿洞想見昔賢之遺跡而後乃聞韋夫人之¶
節然先生恂恂儒者其夫人之敎耶¶
<pb:KR4e0215_SBCK_027-3a>¶
　　陶節婦傳¶
陶節婦方氏崑山人陶子舸之妻歸陶氏期年而子¶
舸死婦悲哀欲自經或責以姑在因俛默久之遂不¶
復言死而事姑日謹姑亦寡居同處一室夜則同衾¶
而寢姑婦相憐甚然欲死其夫不能一日忘也為子¶
舸卜葬地名清水灣術者言其不利婦曰清水名美¶
何為不可以葬時夫弟之西山買石議獨為子舸穴¶
婦即自買磚穴其旁已而姑病痢六十餘日晝夜不¶
去側時尚秋暑穢不可聞常取中裙厠牏自浣洒之¶
家人有顧而吐婦曰果臭耶吾日在側誠不自覺然¶
<pb:KR4e0215_SBCK_027-3b>¶
聞病人溺臭可得生因自喜及姑病日殆度不可起¶
先悲哭不食者五日姑死含殮畢先是子舸兄弟三¶
人仲弟子舫亦前死尚有少弟於是諸婦在喪次子¶
舫妻言姑亡後不知所以為身計婦曰吾與若易處¶
耳獨小嬸共叔主祭持陶氏門户嵗月遥遥不可知¶
此可念也因相向悲泣頃之入室屑金和水服之不¶
死欲投井井口隘不能下夜二鼓呼小婢隨行至舍¶
西紿婢還自投水水淺乍沉乍浮月明中婢從草間¶
望見之既死家人得其屍以面沒水色如生兩手持¶
茭根牢甚不可解也婦年十八嫁子舸十九喪夫事¶
<pb:KR4e0215_SBCK_027-4a>¶
姑九年而與其姑同日死卒葬之清水灣在縣南千¶
墩浦上¶
贊曰婦以從夫為義假令節婦遂隨子舸死而世猶¶
將賢之獨濡忍以俟其母之終其誠孝槩之於古人¶
何媿哉初婦父玉崗為蘄水令將之官時子舸已病¶
卜嫁之大吉遂歸焉人特以婦為不幸卒其所成為¶
門户之光豈非所謂吉祥者耶¶
　　計烈婦傳¶
計烈婦柳州馬平人平逺知縣王化妻嘉靖四十三¶
年先是南詔山賊流刼江西湖東西殺■憲臣三省¶
<pb:KR4e0215_SBCK_027-4b>¶
¶
騷動者數年已降而復叛去王君受命為平逺平逺¶
時新建王君開除荒萊招撫流亡規造新邑㑹田坑¶
賊突起將過江閩為患時初縣城櫓未立王君以其¶
孥寄夀昌與賊戰黄沙石子嶺多有殺獲已復搗仙¶
花峒擒斬賊首復與賊戰為其所困賊因遣間至㑹¶
昌曰王知縣死矣烈婦聞之即沭浴更衣告天曰吾¶
夫為國死吾義不忍獨生因指六嵗兒曰天乎願保¶
此一息以延王氏血食以兒抱置妾懷中磨笄自殺¶
有司以聞王君亦以平賊功超拜廣東按察司副使¶
詔婦所在春秋奉祠初王君父尚學嘉靖二十九年¶
<pb:KR4e0215_SBCK_027-5a>¶
為兵部職方郎中■薄都城王郎中力賛出兵而丁¶
尚書為權臣所悞不出兵因以論死王郎中當隨坐¶
丁尚書獨自引罪以故得減死論丁尚書在西市見¶
王君呼曰爾父得無坐耶果爾可謂有天道吾死不¶
恨矣王郎中故在部中守法能敢為而王君有父風¶
烈婦父某潮州通判弟坤亨國子博士謙亨嘉靖四¶
十四年進士兩人皆在京師謙亨與余同榜而博士¶
先教崑山與余善余故知烈婦事為詳葢兩家詩書¶
禮義之族而烈婦天姿懿淑其死非一時感慨者所¶
同也要之王君䝉峻擢顯名於世雖以立功實亦因¶
<pb:KR4e0215_SBCK_027-5b>¶
¶
烈婦之死為之増重云¶
　　沈節婦傳¶
沈節婦者湖州安吉&KR0895;豐人吳祥九之妻節婦歸吳¶
氏時年十六而祥九年十八間嵗祥九病劇節婦割¶
股以進不瘉祥九竟死節婦毎哭輒死復生見者皆¶
為流涕終日不離殯所比葬設几筵居幃中哭泣如¶
初殯時舅姑憐之為好言勸解皆不答久之父母謀¶
奪其志即大慟閉户引刀截髪自誓居三日忽晨起¶
出户走數里之祥九墓山深無人多虎狼獨居塜間¶
哭不絶聲諸大人從求得之乃皆相謂曰始謂婦少¶
<pb:KR4e0215_SBCK_027-6a>¶
年難守故計令他適今其志如此殆不可復强因爲¶
置後節婦遂安之祥九與其弟有分節婦獨取田數¶
畝才足自贍而已曰叔子衆吾不可以多取舅姑死¶
喪之六年如禮吳氏大族其尊與舅姑等者事之如¶
舅姑葢年十八而寡至七十二而終爲祥九後者弟¶
之子曰惟一隆慶二年冬其從子維京倅蘇州爲予¶
言其事¶
贊曰予聞沈節婦不獨其志行也至推分其叔抑亦¶
退譲逡逡有禮矣余官雉城往來苕溪欲泝苕水上¶
天目山過訪孝豐吳氏㑹遷不果葢其家富貴多巨¶
<pb:KR4e0215_SBCK_027-6b>¶
公長者矣至如節婦之髙行亦安可少哉亦安可少¶
哉¶
　　蔡孺人傳¶
蔡孺人真真福州太守朱公豹之妻也父蔡翁多女¶
而無子因語蔡媪後毋舉女及蔡媪有娠父夢異人¶
授之玉玦十五至十五月而生女以為奇乃舉之即¶
蔡孺人也孺人生而端重寡言笑能讀&KR0895;經列女傳¶
及歸朱公朱公時為諸生貧孺人躬操作以資給之¶
朱公父母在堂兄弟五人皆同㸑孝睦之譽洽於閭¶
里朱公為御史受誥封被服布素如其夫為諸生時¶
<pb:KR4e0215_SBCK_027-7a>¶
始朱公舉進士令奉化再調餘姚其後為二千石皆¶
以清廉著聞福州𪠘中有鷓鴣二其子察卿愛弄之¶
欲持歸孺人曰爾父未嘗持官物二鳥亦官物也竟¶
不許朱公卒時察卿九嵗其女七嵗孺人泣語人曰¶
女吾出然終為他家婦此子若不立何以承朱氏宗¶
祊故於察卿教之甚嚴毎夜篝燈火令從旁誦讀時¶
或加笞已復流涕中心實憐愛之也出入必令老僕¶
隨之戒毋與輕俠遊朱公前妻有瞽女孺人為取壻¶
終身養之女死復收䘏其孤嘗寄人黄金其家遭變¶
倉卒不知其鎰但以枚數使二嫗舁來及歸時或勸¶
<pb:KR4e0215_SBCK_027-7b>¶
¶
鎔之而藏其贏孺人不許遂完歸之察卿已成立孺¶
人曰吾死可以下見汝父矣孺人年五十奉佛道齋¶
疏十有六年臨死召戚屬分&KR0107;衣辭訣謂察卿及其¶
女曰吾死毋遽哭我以怛化俄頃整襟而逝¶
歸子曰余至上海過察卿所讀其先世遺集自元仲¶
云先生以來三百年世有文學而朱公所至官著風¶
節及觀蔡孺人之事海上稱詩書禮義之家有以哉¶
察卿復攻文有&KR0895;行不媿賢母之教云¶
　　俞楫甫妻傳¶
俞允濟楫甫妻周孺人生而令淑明敏其死楫甫哭¶
<pb:KR4e0215_SBCK_027-8a>¶
之悲甚女子死不以色愛而使丈夫悲之未有如孺¶
人者也孺人祖倫刑部尚書康僖公父鳯鳴大理寺¶
左寺丞母顧氏封宜人孺人少通孝經小學歘見竒¶
警大理公曰吾得生男子如此女足矣有以錦綺來¶
市心欲之而不敢言大理公知之謂顧宜人曰壻家¶
貧女須荆&KR0107;布裙無用此也孺人慚後常却袨麗不¶
御初楫甫父璋與大理同進士卒官評事䆠不遂而¶
周氏父子官顯門户赫奕而楫甫近衰落孺人恬然¶
不知為尚書家女姑病日侍湯藥䘮之盡哀楫甫有¶
兩兄同居三十年娣姒間絶無嫌間楫甫從父官嶺¶
<pb:KR4e0215_SBCK_027-8b>¶
¶
南觸瘴霧獨遺一女子還孺人育養齎嫁尋死復為¶
治葬具治家儲偫米鹽賓客張具必盡其能見里媪¶
慰姁未嘗以色加時縣胥以税糧為奸利巧設方故¶
以疑誤人謂之改兑楫甫亦惑而從之孺人曰此雖¶
獲少贏後必悔未幾事敗楫甫甚不樂孺人曰事豈¶
可復悔耶第償之而已大理既殁家大有疑事顧宜¶
人輒就問其女葢推其明識也卒年四十三¶
賛曰余聞楫甫稱其婦如此問其姻戚良然女子賢¶
異於丈夫而行顧不外聞人以是輒不信余嘗再失¶
婦有楫甫之悲而不能以告人其悲也獨自知之而¶
<pb:KR4e0215_SBCK_027-9a>¶
已昔雍門子吟而孟嘗於邑事固有相感者悲夫悲¶
夫¶
震川先生集巻之二十七　嘉定曾侄孫湸訂¶
<pb:KR4e0215_SBCK_027-9b>¶
